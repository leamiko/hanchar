# 江中

-- 清 蒲鬆䶖 聊齋誌異 卷四

王聖俞南遊，泊舟江心，既寢，見月明如練，不能寐，使童仆為之按摩。忽聞舟頂如小兒行，踏蘆蓆作響，遠自舟尾來，漸近艙戶。慮為盜，急起問童，童亦聞之。問答間，見一人伏舟頂上，垂首窺艙內。大愕，按劍而呼諸仆，一船俱醒。告以所見，或疑錯誤。俄響聲又作，群起四顧，渺然無人，惟疏星皎月，漫漫江波而已。眾坐舟中，旋見青火如燈狀，突出水面，隨水浮遊。漸近舡而火頓滅，即有黑人驟起屹立水上，以手攀舟而行。眾噪曰：「必此物也！」欲射之，方開弓，則據伏水中不可見矣。問舟人，舟人曰：「此古戰場，鬼時出沒，其無足怪」。